---
title: Who Am I
date: 2016-10-27 23:48:02
---

-------------------------------------------------------------------------------

ده عبارة عن ملخص صغير لأى حد داخل حياتى جديد و عايز يعرف معلومات عنى و عن اسلوبى فى الحياه. 

## مين انا :- 
- احمد بدوى السيد خليفة 
- 26 سنة. 
- مبرمج كمبيوتر المسمى الوظيفى: Senior FullStack Developer) , شغال على واحدة من اكبر 3 شركات البرمجة بالسعودية. 
- أعزب. و لم يسبق لى الخطوبة او اى علاقة عاطفية من اى نوع.
- بعرف اسوق كويس و عندى عربية بيجوه 504 برتقانى و عسولة خالص. شاريها من 3 سنين. و لا مش هغيرها لأنى بينى و بينها قصة حب عنيفة. و ممكن اشترى واحدة تانية جنبها بس إستحالة ابيعها. 
- و بقالى شغال مبرمج تقريبا 5 سنين و حلو جدا جدا فى شغلى. 
- والدى متوفى و انا حاليا أكبر أخواتى و راجل البيت. 
- حاليا انا قاعد مع والدتى و جدى فى بيت جدى فى طنطا. و البيت ده اربع ادوار فيه 3 منهم فاضيين خالص و الرابعة احنا عايشيين فيها. 
- اجيد 3 لغات. العربى - الإنجليزى (بطلاقة) - الألمانية (متوسط) 

-------------------------------------------------------------------------------


## المظهر الخارجى :-
طول بعرض. طولى 185 سم.. و عرضى 45 سم.. فنوعا ما عملاق صغير. 
وسيم نوعا ما. بنى اللون. و عينى عسلى. 
انا تخين بس تخنى مش باين عليا. 
تقدر تفكر فى جسم مصارع عملاق بس بدون العضلات. وبحبة اضافات ثانوية زى موخرة كويسة و كرش صغير

-------------------------------------------------------------------------------


## الأكل :-
الأكل يمثل متعة أساسية فى حياتى. علاقة حب و كره فى نفس الوقت. (بسبب الرجيم)
مباحولش اطبخ لنفسى إلا للضرورة القصوى.. بس اما بطبخ بطلع معجزات. بعرف اطبخ كويس اوى. 

### بحب :
- بحب البطاطس جدا جدا بجميع انواعها و طبختها.
- بعشق الجبنة الرومى. 
- مبقدرش استنى على حاجتين من غير سرقة من المطبخ. البطاطس المحمرة و كفتة الرز وهى محمرة قبل متتحط فى الدمعة. 
- بحب البيتزا و والدتى لها طريقة رهييييبة فى عملها. 
- بحب البانية (فراخ بانية) و المكرونة بالبشميل. 

### بكره : 
- الأسماك فى الصيف بيبقى ريحيتها مش تمام و طعمها كذلك. فمبفضلش اكلها فى الصيف اوى. 
- مبطقش السردين و الفسيخ و لا ريحتهم نهائيا. 
- بكرة الخبيزة جدا. 
- مليش تقل اوى على المكسرات زى اللب و السودانى و الحاجات إلى زى كدة. 
- مليش تقل اوى فى طبخات اللحوم عموما. افضل الفراخ.

### أكلات بحبها و بتقل فيها اوى :
- الملوخية - الفول - كفتة الرز و الكسكسى - المحشيات بأنواعها.
- مبحبش الحاجات الحلوى اوى و نفسى بتعوم بسرعة. اقصد مليش تقل اوى على الحلويات. بس ليا اوى اوى فى الحوادق و الشطة. 

-------------------------------------------------------------------------------


## افعال بحبها و اكرهها :- 
### احب:- 
- الرومنسية - الشخص إلى يحسسنى انى كل حاجة فى حياته. 
- المغامرات و المفاجئات. 
- احب الفسح و الخروجات و المتعة. سواء مصيف او أى خروجات تانية. 
- بحب جدا لمة العيلة. (حتى لو فى مشاكل ممكن نتغاضى و نتلم). بحب احس ان حوليا ناس بيحبونى و يخافو عليا.

### أكره :- 
- بكره جدا الزحمة بأنواعها. ( طوابير - مواصلات - سواقة - الأماكن الزحمة عموما ) 
- بكرة التسوق او السوق بأنواعه. مبنزلش إلى فى حالة انى عاوز اشترى حاجة لنفسى. غير كدة لا. 
- اكره الجدال. مبحبش الشخص إلى يغلطنى فى كل حاجة او يناقش فى كل شيئ.. ( ودى شخصية محمود اخويا) 
- مبحبش حد يصحينى من النوم لأى سبب. و ممكن اتخانق معاه جامد بسبب كدة.
- بكره ان حد يحسسنى بالضعف او انى محتاجله فى حاجة. عشان كدة بعمل كل حاجة لنفسى لوحدى. بدون مطلب من اى حد حاجة:  
(يعنى مثلا لو تعبت محبش حد يقعد جنبى يساعدنى. انا بروح متفق مع دكتور و أروح و اجيب الدوا و ابدء العلاج كل ده منغير ما اعرف حد من البيت انى تعبان من اصله) 

-------------------------------------------------------------------------------


## مميزات و عيوب :- 
### مميزات :-
- بستمد سعادتى من سعادة إلى حولية. طول محوليا ناس بيحبونى و سعداء هبقى سعيد.
- رومانسى جدا جدا. خاصتا مع والدتى. و مستقبليا زوجتى :) ...
- مش متردد و عارف انا بعمل أيه كويس اوى (فى أغلب الأحيان).
- نشيط بزيادة اغلب الأحيان (بس متسرع). ده بيخلينى بعمل حاجات كتير بسرعة. و دى ميزة لأنها خلتنى شبة مكنة فى شغلى. ممكن فى اليوم اعمل 3 اضعاف إلى بيعمله أى مبرمج تانى معايا (ويمكن اكتر)
- اغلب الأحيان نشيط و عايز اعمل حاجات ديما اخرج اروح اجى. اى حاجة. 
- سهل إقناعى بالأشياء غالبا. مش عنيد اقصد...
- مجتهد جدا جدا جدا. معظم المبرمجين بيبقوا حرفيا عباقرة و طفرات عقلية. انا مش كدة خالص, انا اقل فى قدراتى من معظم زمايلى. بس انا ديما أحسنهم بكتييير بسبب اجتهادى و سرعتى. لأنى ممكن اعمل 10 اضعاف إلى هم بيعملوه منغير متعب ولا أزهق خالص...
- بعرف اعمل اكتر من حاجة فى نفس الوقت. دى مخلينى حلو جدا فى شغلى. ممكن امسك 10 مسؤوليات و انا شغال و اعملهم تمام...
- ذكى جدا ماديا. واغلب قراراتى المادية صح. وبعرف اوجه الفلوس فى مكانها الصحيح. و ده ديما بيكسبنى فى معظم المواقف.
- بشجع اى حاجة ممكن تخلى إلى معايا سعيد (لو اخويا او والدتى او اى حد تانى) حتى لو كان على حسابى. 
- منظم فى تفكيرى لأقصى درجة ممكنة. ببقى عارف كل حاجة هأعملها بالتفصيل لمدة اسبوع جاى. و لمدة سنة جاية و منظم تفكيرى بشكل مهول. عندى خطط منظمة لهبقى فين بعد 10 سنين و بعد 20 سنة و بعد 30 سنة وهكذا. مخطط بزيادة. 
- ديما بحاول اخلى الناس إلى حوليا أحسن وافضل و اضغط عليهم. بعضهم بينخ فانا بستسلم و اسيبه - وبعضهم بيجيب معاه الضغط و بيبقى افضل فعلا. 
- مهما اتنرفزت عمرى مبمد ايدى او بفكر فى أستخدام العنف مع اى حد. رغم انى ضخم و حجمى اكبر من معظم الناس. بس ديما بحاول اوصل لحل وسطى يرضى جيمع الأطراف. 
- مبكسفش اعتذر لو غلطت فى حد. بالعكس انا إلى بعتذر ليه منغير محد يقولى او يشجعنى على كدة.
- بكرة النكد جدا جدا. مبحبش اقضى لحظة فى حياتى زعلان من حاجة. فعشان كدة تلاقينى بفك بسرعة و بنسى بسرعة. 
- انا متسامح جدا جدا. بس سيبنى يوم ولا يومين اصفى من ناحية الشخص. و لو جه صالحنى انا هأقبل على طول مهما يكون سبب الخناق. 
- بنسى المواقف ديما و مبشلش لحد حاجة وحشة ابدا. يعنى لو شديت معايا النهاردة. و جيت تكلمنى تانى يوم هتلاقينى عادى خالص ولا كأننا متخانقين ولا كأن فى حاجة حصلت اصلا. 
- بعرف اتعامل مع الناس كويس و ليا حكم جيد جدا على الأشخاص. و ليا قاعدة معارف قوية و بعرف اسلك امورى من الدنيا. 
- لما بقرر حاجة مبتنازلش عنها بسهولة. مبستسلمش بسهولة. وغالبا بوصل للحاجة إلى انا عاوزها. 


### العيوب :-
- انا بغير شويتين بس فى الحق و المواقف الواضحة يعنى. (اقصد مش غيرة عمية)
- متسلط شويتين. يعنى ببقى عايز اتحكم فى الناس الى حوليا يعملو ايه و ميعملوش ايه. بس ببقى ديما رأيى صح. 
- اهوج و متسرع فى كتير من الموقف. (صفة حلوة جدا بالنسبة لشغلى بس وحشة فى القرارات الفورية). 
- مش متدين اوى.
- كتير بتقمص شخصية ابو العريف فى مواضيع انا مبفهمش فيها اوى. وده بيعرضنى لمواقف محرجة كتير. 
- بيوتى اوى. بحب اقعد فى بيتى كتير.
- مش منظم أو نضيف بالنسبة لاوضتى او الحاجة بتاعتى عموما. بسيب الحاجة تتراكم على بعضها بتربها و كله لحد ميجى يوم و انضفها و انظمها كلها. 
- ذوقى وحش جدا فى كل حاجة. فعشان كدة باخد حد معايا هو إلى يختار الحاجات دى. (فى كل حاجة مش بس الملابس). 
- بجح و مبتكسفش فى اغلب المواقف. يعنى معنديش حتة الإحراج دى قوى. 
- طريقتى فى الكلام تحسس إلى ادامى انى اهبل شوية. بس انا غير كدة خالص. انا بس مبعرفش اتكلم كويس. 
- مشاكلى مع السمنة طبعا تعتبر عيب طبعا.
- انا متنافس جدا جدا. وبتضايق جامد لو حد كسبنى فى حاجة.
- لحوح جدا جدا ورا الحاجة إلى انا عاوزها. فممكن اضايق إلى حوليا على سبيل انى انفذ الى انا عايزه. 
- مش صعب إقناعى بحاجة. بس لو اخدت قرار يبقى هو ده إلى هيتنفذ والله لو كل العالم كان ضدى.

-------------------------------------------------------------------------------


## عائلتى كلها :- 
- انا اكبر اخواتى. 
- والدى الله يرحمة (بدوى السيد خليفة - الوفاة 52 سنة) كان مدير عام مؤمورية ضرايب طنطا. ورجل اعمال بالمقاولات… 
- و ورايا اخويا (محمود 24 سنة) من نفس الأم. مهندس اتصالات شغال فى مجال الشبكات شركة نور بالقاهرة.
- والدتى (نهلة 52 سنة) شغالة مدرسة أنجليزى الصبح. و بتدى دروس خصوصية أخر النهار ابتدائى و اعدادى. 
- جدى ابو والدتى (ابراهيم البهى شحاتة 79 سنة) كان شغال مدير فى مصنع مبيدات بكفر الزيات قبل ميطلع على المعاش.

### و من مرات ابويا ليا 3 اخوات و علاقتنا بيهم شبه منعدمة. 
- محمد فى 3 كلية علوم. 
- وسارة فى الثانوية. و مريم. 
- مراة ابويا اسمها هانم محمد الجبرى وليها اخ اسمة عمرو. و معظم تعاملتنا معاهم بتتم من خلال اخوها ده.

### ليا خال و خالة ( محمد - نشوة ) ابراهيم البهى. علاقتنا بيهم كويسة جدا. 
- خالى (محمد 45 سنة) شغال مدرس موسيقى بالكويت. و متجوز هنا فى بنها. متجوز ابلة: فاطمة(ست بيت) - و عندهم 3 عيال. نورهان (الكبيرة فى تجارة) - ابراهيم (على اسم جدى) - وفى عبد الله (الصغير خالص).. 
- خالتى (نشوة 47 سنة) ست بيت و جوزها (يسرى زغلول) مهندس مدنى. هم الاتنين قاعدين فى السعودية (الرياض). و عندهم 3 عيال. ياسمين (الكبيرة 5 صيدلة) - يوسف (اولى كلية هندسة بالخارج) - رغد (الصغيرة خالص).. 
- فى كهربة بيننا و بين خالتى بسبب حبة مشاكل اكبرهم انهم كانو عاوزينى لبنتهم ياسمين و انا رفضت.

### ليا أعمام بس علاقتنا شبة منقطعة من ساعة الطلاق:- 
- أعمامى و كلهم متجوزين على فكرة. 
- خالد (فقير و فاتح سوبر ماركت فى طنطا) 
- عواطف (مدير عام فى ادارة الجامعة) 
- عبير (دى عسل شغالة موظفة فى المحافظة) 
- عصام (دكتور جامعى و رجل اعمال بالمقاولات) 
- منال (موظفة بالمحكمة)

### ليا اعمام والدتى و دول علاقتنا بيهم قريبة بسبب انهم ساكنين بعدنا بشارعين بس:- 
- عمتو (اعتماد) (الله يرحمها) توفت هى و جوزها و سابو 4 بنات و ولد. دلوقتى بقوا كبار و متجوزين و مخلفين كلهم… (المهمين فيهم وسام(عايشة مع حسنية - متجوزة و مخلفة) و شريف(مدرس و منافس لوالدتى) )
- عمتو (حسنية) دى اهم واحدة (شبه عمياء) بس خيرها على الكل وياما خدمتنا. ست كبيرة و جوزها اسمه (ابراهيم سيد احمد) عنده الزهيمر. مبيخلفوش فعشان كدة اخدو بنت اختهم (اعتماد) الصغيرة و اسمها (وسام). 
- عمتو (هدى) ودى عيالها كلهم شغالين برا البلد و قاعدين مع حسنية فى نفس العمارة.
- عمتو (فيفى) ودى شغالة بالإدارة المالية. ولها 3 عيال.

-------------------------------------------------------------------------------

## طباعى: 
### انا شخص كويس و طيب جدا عموما. بس ليا حبة حاجات هبلة كتييير :- 
- ممكن تلاقينى بكلم الحاجة بتاعتى فى البيت او براه. يعنى ممكن اناقش قطتى ربع ساعة ازاى اعمل كود معين. 
- ممكن تلاقينى بحضن العربية من فترة للتانية. وممكن ابوس كمان. وبكلمها كتير و انا ماشى فى الموصلات.
- بكلم نفسى كتيييير اثناء الأكل. كل الخطط و كل شريط حياتى مبتجيش غير و انا باكل. نادرا اما باكل منغير مفكر فى حاجة فى نفس الوقت. 
- لمة الأسرة على الوجبات واجب مقدس عندى. لازم نتلم لو نقدر و ناكل سوا يوميا. 
- ممكن تلاقينى فجأة برقص فى البيت بدون سبب. اى اعلان او مزيكا فى التليفزيون تلاقينى برقص. ورقص حريمى كمان.. حاجة مسخرة يعنى. (طبعا لو لوحدى او مع عيلتى)
- الحمد لله صحتى حلوة جدا جدا. و نادرا ما بمرض.
- انا مادى شوية و بحسب كل حاجة بالفلوس.. متفهنيش غلط: انا مش بخيل. انا بس بحس بقيمة الفلوس بزيادة لأنى اتربيت فقير فعارف النعمة دى معناها إيه.

-------------------------------------------------------------------------------

## الطموح و الحلم
- انا من الناس إلى ببقى مخطط كل خطوة فى حياتى. و الحمد لله غالبا بوصل للى انا عاوزه. 
- فحلمى احقق اول مليون قبل موصل سن الـ 30. 
- ثانى حلم اقدر اسافر اى بلد أوربية و اشتغل هناك. (على رأس القائمة ألمانيا) قبل سن الـ 30. 
- ثالث حلم استقر فى أى بلد أوربية نهائيا ويبقى عندى بيت منفصل دورين هناك بحيث اقعد انا و زوجتى و عيالى هناك. قبل سن الـ 40. 

-------------------------------------------------------------------------------


## اصحابى : (دول المهمين منهم) 
- ماجد عصام : صديق الطفولة من ايام اولى اعدادى. (صيدلى فى عرعر بالمملكة) (نفس سنى) 
- حسام فكرى : صديق من ايام ثانوية عامة. (مهندس بجدة فى المملكة) (نفس سنى) 
- على التركى : صديق من ايام الإبتدائى. (عامل ماكينات فى المدينة المنورة بالمملكة) (نفس سنى)
- عبد الله مطاوع : صديق من اولى كلية ( مهندس it فى الرياض) (اصغر منى بسنتين) 
- محمد مصطفى : صديق من اولى كلية ( مهندس it بالقاهرة) (اصغر منى بسنة) 
- احمد ابو المجد : صديق طفولة من ايام اعدادى ( عامل بمحل ملابس بطنطا) (اصغر منى بسنتين) 
- الأخوة (اكرم و احمد) : اصدقاء من ايام ثانوى ( اصغر منى بسنة و سنتين) (واحد مهندس it بالمملكة و الثانى مدرس رياضيات بطنطا) 
- راضى محمد : صديق طفولة من ايام اعدادى ( عامل بمطبعة فى طنطا) (نفس سنى) 
- طارق محمد : صديق من ثانوى. ( موظف بمكتب التأمينات بطنطا) (نفس سنى) 
- محمود عثمان : من ايام ثانوى. (محاسب فى مكة بالمملكة) (علاقتنا مش كويسة بقالها سنين) 

-------------------------------------------------------------------------------
 
## هوايات و رياضات:-
### هوايات : 
- هوايتى المفضلة هى شغلى. بعشق البرمجة. بعشق قعدة الكمبيوتر اتعلم حاجات جديدة. 
- بحب اتفرج على افلام و مسلسلات اجنبى جدا. عامل سينما بمنزلى و كل يوم فيلم جديد. 
- افلامى المفضلة (افلام الرومانسية و قصص الحب - الأفلام ذات الفكرة زى inception - الأفلام الجرافيك زى lord of the rings)
- بحب اروح السيما كل فترة و التانية اتفرج على فيلم جديد. (اجنبى طبعا) 

### رياضات:  
- بجرى كل يوم الصبح (بحاول أواظب) 
- بروح الجيم 3 ايام فى الأسبوع (بحاول اواظب) 

-------------------------------------------------------------------------------


## طبيعة شغلى و إيه إلى بعمله طول النهار:-
### طبيعة الشغل:
- شغلتى كمبرمج. من اعلى الشغلانات ربحا. أحنا اعلى ربحا من المهندسين و كذلك الأطباء بأضعاف. بس شغلانتى اكتر قرف و تعب و معاناه منهم بمراحل. 
- شغلى صعب جدا جدا جدا و تقنى جدا و عايز حد متفرغله عشان يقوم بيه. و بيحب إلى بيعمله فعلا. 
- شغلى محتاجنى اذاكر بإستمرار لأنة كثير و سريع التغير و التطور. 
- بدءت فيه و انا عندى 17 سنة. مدخلتش برمجة بس دخلت حاجات كتيرة مشتتة قبلها قبل مأدخل فى البرمجة. 

### إيه إلى بعملة طول النهار: (من وجهة نظر الناس حوليا) 
- بذاكر كورسات من على النت عشان ابقى متابع الجديد
- افتح ملفات شبة النصوص بس بخلفية سودء. و اقعد اكتب كلام بألوان مختلفة. و بقضى ساعات وساعات بعمل نفس الكلام ده. 
- كل ساعة مثلا بشغل اغنية (اجنبى طبعا) عشان افصل شوية بين الشغل. 

### بعمل أيه بالظبط: 
- هو الشغل بتاعنا تخصصات (فى تخصص ويب - وتخصص برمجة اندرويد - و تخصص برمجة ios للـ iphone - و تخصص برمجة desktop)
- انا تخصصى الرئيسى هو الويب. بس بعرف اعمل حاجات بدائية كدة فى باقى المجالات. 
- انا مجتهد جدا جدا فى شغلى فبالتالى ممكن اجى على الناس إلى حوليا شوية فى سبيله.

### شغلى كان ازاى يعنى: 
- معظم شغلى بطريقة ريموت. شركة برمجيات من اهل البلد (السعودية او الأمارات) تتفق مع العميل على مبلغ معين. 
- تتصل الشركة دى بيا اشتغلها من الباطن كانهم هم إلى عاملينه. انا طبعا بشتغل بأقل من اهل البلد عندهم بكتثر فعشان كدة انا مربح بالنسبالهم. 
- اعمل المشروع و اسلمه بشكل تجريبى اخد حسابى عن طريق حوالات بنكية. 

### اشتغلت اد ايه و عند مين:
- اشتغلت هنا فى مصر كتير. و معظمه شغل متوسط و مرتبات مش اوى. 
- اشتغل فى الأمارات لصالح 4 شراكات فقط. 
- اشتغلت فى اكتر من 48 (شركة-مستشفى-مطعم-محل-مصنع) بالمملكة السعودية.

-------------------------------------------------------------------------------


## قصة حياتى من البداية خالص:- 
عيلة والدتى من كفر الزيات و كان جدى ساعتها عامل بمصنع المبيدات و كانو فقراء اوى اوى. 
جاء ابويا و طلب ايد امى. و جدى وافق. و تمت الجوازة. 
امى قضت فترة 3 سنين فى شقة فى بيت اهلة. 
وعانت من الإهانة و ابويا(الله يرحمه) كان بيمد ايده عليها. هى استحملت عشان كلام الناس و جدى و تيتة كانو بيقنعوها انها تستحمل و مسيره هيتعدل. 
و هو كان بخيل جدا جدا عليها. 
المهم هو متعدلش و هى فى خناقة كبيرة مد ايده عليها و عورها. راحت هى راحت لبيت اهلها و مرجعتش تانى. و بريته. و اتطلقو. 
ساعتها انا كنت سنتين و محمود كان 4 شهور. 
--- الكلام ده كلة من طرف امى طبعا. انا عارف ان مش كل كلامها حقيقى بس عموما إلى حصل حصل. 
كلام ابويا بقى انها كانت كلمانجية و بتطلع اسرار البيت ديما برا بإستمرار لأهلها و زميلها. و كان معظم الخناقات على كدة. 
-- عموما كل منهم صادق و كاذب فى نفس الوقت. بس انا متأكد ان الحق كان ديما مع امى لأنها طلع ايمانها فى تربيتنا و ربنا يعلم عملت ايه عشانا. ضحت بحياتها عشينا. فى حين ان ابويا كان يدوب يبص علينا كل شهر مرة. 
بعيد عن النكد هنقطع حتة الغم كلة و المشاكل إلى قابلتها كفتاه مطلقة وحيدة فقيرة بتحاول تربى عيلين لوحدها. و الغم فى بيت اهلها من ابوها و امها و تريقة اخواتها المتجوزين عليها. 
المهم هى حاربت كل الظروف عشان تربينا. كنا متوسطين الحال الحمد لله. و امى طبعا كانت ممشياها ديما على الحركرك و ربنا ديما كان ساترنا. 
المهم ضحت كتير عشانا. امى عرفت من بدرى ان الكمبيوتر هو المستقبل. قلعت دهبها و جابتلنا كمبيوتر صغير كان بـ 5 تلاف جنيه و انا عندى 10 سنين (كان مرتبها كله 1200 ساعتها) . و جابت مدرسين للبيت يدونا كورسات و يعلمونا كمبيوتر. 
انا بينت نجاح واضح فى الموضوع. اخويا منجحش كدة. ركزت هى عليا و بقت تدينى كورسات فى كل حتة ممكنة. المهم كل ده خلانى حلو فى المجال. لحد موصلت لفترة الثاناوية العامة و ايميها كانت الثانوية سنتين مش سنة واحدة. 
انا و اخويا دخلنا علمى رياضة. انا جبت 94.5 ودخلت هندسة شبين الكوم. المهم بعدى بسنتين اخويا جاب 92.3 ملحقش هندسة. و انا كنت اول واحد فى عيلتى يدخل هندسة وكنت فخر العيلة كلها من اولها لأخرها. 
المهم انا سقطت فى هندسة سنة و السنة التانية دخلت ميكانيكا انتاج بالعافية. كانت فترة غم. كنت كاره القسم و كاره الكلية و كاره حياتى كلها. 
المهم اخدت قرار انى هأحول من هندسة لحاسبات و هأضيع السنتين إلى فاتو من حياتى. و عملت كدة منغير معرف امى ولا ابويا. بعد اما حولت و خلصت كل الأوراق. قلت لوالدتى و كانت هتروح فيها من الحزن. 
فى دماغها انى سيبت هندسة عشان كلية محدش عارفلها مستقبل. المهم روحت حاسبات المنصورة و هى كدبت و فهمت العيلة انى لسة فى هندسة بس حولت من كلية لكلية تانية عشان الفضيحة و شماتة الناس فينا. 
قعدت فى كلية حاسبات المنصورة 4 سنين. احلى سنين حياتى. بجد. كنت حابب الكلية و حابب اصحابى و حابب البلد نفسها. المهم اخدت امتيازات كل السنين و اترتبت السادس على الدفعة. 
خلال الأربع سنين كلية درست حاجات كتييير جدا جدا فى الشبكات و البرمجة و كنت حاطتها فى دماغى كهواية مش كمجال عمل. 
ابويا اتوفى فى اخر سنة و انا 22 سنة و سبلنا شوية شغل كويسين فى جمصة. (على بعد ساعة من المنصورة) ... ابويا كان شغال فى العقارات بس على صغير.. و سبلنا شوية حاجات كدة بس معظم الحاجة كان كاتبها بأسم مراة ابويا. 
مراة ابويا بقى ست حرباية. اقذر خلق الله. المهم. بعد مكوشت على كل حاجة. والى اتسرق اتسرق والى اتنهب اتنهب.. اتفقنا انى همسك الشغل فى جمصة مكان ابويا عشان المركب يمشى بدل منبيع كل حاجة. 
المهم خلال السنة دى حصل خلافات كتيرة و اتخانقنا و انفصلنا. و كل واحد بقى بيمشى شغله لوحدة. 
خلال السنتين إلى كنت ماسك فيهم شغل جمصة اخدت خبرة حياتية تكفى اجيال و اجيال. اتعاملت مع اقذر خلق الله و شفت إلى عمرك فى حياتك متشوفيه. و آمنت ان شغلانة العقارات دى شغلانة الحرمية و النصابين. 
فقررت ابعد عنها و ارجع لمجالى الرئيسى البرمجة. و الحمد لله نجحت نجاح باهر فيه. و لحد دلوقتى فيه. 

-------------------------------------------------------------------------------

## مشاكل قابلتنى على مدى حياتى:- 
- انا عندى ارق جامد. نومى صعب شوية. ممكن 4 ساعات لـ 5 ساعات يوميا. نادرا اما بنام الـ 7 ساعات كاملين. 
- عمرى مبنام فى اى مكان فيه نور قوى او صوت. ممكن إضائة خافتة زى وناسة او حاجة شبيهة بس استحالة انام فى عربية او طيارة او انام فى بيت فيه صوت اطفال او ما شابه.. 
- نومى تقيل يعنى لو نمت نمت. مبصحاش بسهولة و لو حد صحانى بضايق جدا. 
- مشكلة السمنة بتضايقنى طول حياتى. انا كنت سمين شوية طول عمرى. لحد ملعبت رياضة وظبطت نفسى بعد الثانوية العامة ووصلت للوزن المثالى فى اول الكلية. بس بعد الكلية بسبب شغلى كله قعدة و مفهوش حركة كتير بدأت اهمل نفسى و الموضوع تدهور شويتين.

-------------------------------------------------------------------------------


## كل بيانات التواصل:- 
- أحمد بدوى السيد
- تليفون: 01111988246 - 01028999810
- ايميل: me@ahmed-badawy.com      -    ahmed.badawy.elsaid@gmail.com
- السى فى: http://cv.ahmed-badawy.com
- الموقع الخاص بى: http://ahmed-badawy.com

### الحسابات: 
Twitter: http://twitter.com/ahmed_badawy_x
Facebook : http://facebook.com/ahmed-badawy-elsaid
LinkedIn: http://linkedin.com/in/ahmed-badawy
Github : http://github.com/ahmed-badawy
Instagram : http://instagram.com/a7med.badawy

-------------------------------------------------------------------------------
<!-- 
## عاداتى السيئة (ممكن تكون مقرفة) :-  
(مبعملهاش إلا اما اكون لوحدى او مع عيلتى - و ممكن ابطل اى حاجة منها بالطلب) 
- بحب اكل عظم الفراخ المشوية. (خاصتا القرقوشة) 
- باشرب العصير لحد أخره. 
- باشرب الشاى أو المشروبات لحد التفل. 
- ممكن ألحس الطبق بعد الأكل. 
- لو بشرب مشروب فتلة. بحب افتح محتوى الفتلة فى قلب الكوباية. 

---

-->





